ಕಾಂತಾರ ಚಾಪ್ಟರ್‌ 1 ಬರೀ ಸಿನಿಮಾ ( 1) ಅಲ್ಲ, ಅದೊಂದು ಅನುಭೂತಿ. ಅದನ್ನು ಕಥೆಗಾಗಿ ನೋಡಬಾರದು, ಅದು ನೀಡುವ ರೋಮಾಂಚನಕ್ಕಾಗಿ ನೋಡಬೇಕು. ಅದು ನೀಡುವ ದೃಶ್ಯವೈಭವ, ಸೀಟಿನ ತುದಿಗೆ ತಂದು ಕೂರಿಸುವ ಥ್ರಿಲ್ಲಿಂಗ್‌ ಹೊಡೆದಾಟದ ದೃಶ್ಯಗಳು, ಕಾಡಿನ ಮರೆಯಲ್ಲಿ ಹುದುಗಿಕೊಂಡ ರಹಸ್ಯಗಳು, ತುಳುನಾಡಿನ ದೈವಗಳು ಮತ್ತು ಅದರಿಂದ ಕಾಯಲ್ಪಡುವ ಮನುಷ್ಯಲೋಕದ ಆಟ- ಹೋರಾಟಗಳ ಭಾವುಕ- ರಮ್ಯ ಲೋಕದ ಚಿತ್ರಣಕ್ಕಾಗಿ ಇದನ್ನು ನೋಡಬೇಕು. ದೊಡ್ಡ ತೆರೆಯಲ್ಲಿ ನೋಡಿದರೆ ಮಾತ್ರವೇ ಈ ದೃಶ್ಯ ವೈಭವದ ನೈಜ ಸಾಕ್ಷಾತ್ಕಾರ ಸಾಧ್ಯ.
ಕಥೆಯಲ್ಲಿ ಹೊಸತೇನಿಲ್ಲ. ಅದು ಒಳಿತು ಕೆಡುಕುಗಳ ಸಮರ. ಒಳಿತಿನ ವಿಜಯ. ಕೇಡಿನ ಶಕ್ತಿಗಳ ವಿರುದ್ಧ ಸಜ್ಜನರ, ಮನುಷ್ಯರು ನಂಬಿದ ದೈವಗಳ ವಿಜಯ. ಆರಂಭದಲ್ಲಿಯೇ ತುಳುನಾಡಿಗೆ ಕೈಲಾಸದಿಂದ ಅವತರಿಸುವ ಶಿವಗಣಗಳು ದೈವವಾಗಿ ನಾಡನ್ನು ಕಾಯುತ್ತವೆ. ಇದರ ನಡುವೆಯೂ ದೈವವನ್ನು ಬಂಧಿಸಲು ಯತ್ನಿಸುವ ದುರ್ಜನರು ಇದ್ದಾರೆ. ಈ ದುರ್ಜನರನ್ನು ಮಟ್ಟಹಾಕಲು ಮನುಷ್ಯಶಕ್ತಿಯೂ ದೈವಶಕ್ತಿಯೂ ಕೈ ಜೋಡಿಸಬೇಕಾಗುತ್ತದೆ. ರಿಷಬ್‌ ಶೆಟ್ಟಿಯ ಬೆರ್ಮೆ ಪಾತ್ರದಲ್ಲಿ ಇವೆರಡೂ ಜೋಡಿಯಾಗಿ ನಮ್ಮನ್ನು ರೋಮಾಂಚಿತಗೊಳಿಸುತ್ತವೆ.
ತುಳುನಾಡನ್ನು ಬಂಗ್ರ ಅರಸರು ಆಳುತ್ತಿದ್ದಾರೆ. ಬಂಗ್ರದ ಅರಸರ ಹೊಸ ರಾಜಕುಮಾರನಿಗೂ ಕಾಂತಾರದ ಕಾನನ ನಿವಾಸಿಗಳಿಗೂ ಇಕ್ಕಟ್ಟು ಬಿಕ್ಕಟ್ಟುಗಳು ತಲೆದೋರುತ್ತವೆ. ಇದನ್ನು ಪರಿಹರಿಸಲು ಕಾಂತಾರ ನಿವಾಸಿಗಳು ತಮಗೆ ಪರಿಚಿತವಲ್ಲದ ಹೊಸ ಲೋಕವನ್ನು ಪರಿಚಯಿಸಿಕೊಳ್ಳಬೇಕಾಗುತ್ತದೆ. ಕಾಡಿನ ಜೀವಿಗಳಿಗೆ ಆಧುನಿಕವೆನಿಸುವ ಕಾಳುಮೆಣಸಿನ ವ್ಯಾಪಾರ, ಬಂದರು, ಪೋರ್ಚುಗೀಸರು ಇವರೆಲ್ಲರೂ ಕತೆಯ ಆವರಣದೊಳಗೆ ಬರುತ್ತಾರೆ. ಕದಂಬರ ಕಾಲದಲ್ಲಿ ಕರ್ನಾಟಕಕ್ಕೆ ಪರಿಚಯವಾದ ಇವೆಲ್ಲವೂ ಕರಾವಳಿಯ ಈ ಕತೆಯಲ್ಲಿ ಹಾಸುಹೊಕ್ಕಾಗಿ ಸೇರಿಕೊಂಡು ಆ ಕಾಲದ ಐತಿಹಾಸಿಕ- ಸಾಮಾಜಿಕ ಆವರಣವನ್ನು ಚೆನ್ನಾಗಿ ಕಣ್ಣ ಮುಂದೆ ನಿಲ್ಲಿಸಿವೆ.
ಕಾಂತಾರ ಮೊದಲ ಭಾಗದಲ್ಲಿ ಕಾಣಿಸಿಕೊಂಡ ದೈವಗಳು ಇಲ್ಲೂ ಇವೆ. ಪಂಜುರ್ಲಿ ದೈವದ ʼನಾನು ಬಿಟ್ಟರೂ ಕ್ಷೇತ್ರಪಾಲʼ ಬಿಡಲಾರ ಎಂಬ ಮಾತು ಮತ್ತೆ ನಿಜವಾಗುತ್ತದೆ. ಗುಳಿಗ ನೆತ್ತರು ಗುಳಿಗನಾಗಿ, ಅಗ್ನಿ ಗುಳಿಗನಾಗಿ, ಹೀಗೆ ನಾನಾವತಾರಗಳಲ್ಲಿ ರೋಮಾಂಚನ ಮೂಡಿಸುತ್ತಾನೆ. ಮೊದಲ ಭಾಗದಲ್ಲಿ ಇವರೆಲ್ಲರೂ ಬಂದು ಇಂಟರ್‌ವಲ್‌ ಕಾಣಿಸಿಕೊಂಡು, ಇನ್ನೇನು ಉಳಿದಿದೆ ಎಂದು ಪ್ರೇಕ್ಷಕ ಅಂದುಕೊಳ್ಳುವಂತಾಗುತ್ತದೆ. ಎರಡನೇ ಭಾಗದಲ್ಲಿ ಕಾಣಿಸಿಕೊಳ್ಳುವ ಟ್ವಿಸ್ಟ್‌ ಅನ್ನು ನೀವು ಊಹಿಸಲಾರಿರಿ. ಆ ತಿರುವೇ ಕತೆಯ ಕೊನೆಯನ್ನು ಎಂದೂ ಮರೆಯಲಾಗದ ಒಂದು ದಿವ್ಯಾನುಭೂತಿಯಾಗಿ ಮಾಡುತ್ತದೆ. ಹದವಾದ ಗ್ರಾಫಿಕ್ಸ್‌ ಕೆಲಸಗಳು, ಅದ್ಭುತವಾದ ಸೆಟ್‌ಗಳು ಒಂದು ಸಾವಿರ ವರ್ಷಗಳ ಹಿಂದಿನ ಕತೆಯನ್ನು ನಮ್ಮ ಕಣ್ಣ ಮುಂದೆ ಸಾಕ್ಷಾತ್ಕರಿಸುತ್ತವೆ. ಕಾಡಿನಲ್ಲಿ ನಡೆಯುವ ಮೈ ನಡುಗಿಸುವ ಸಂಗತಿಗಳು, ವಿಚಿತ್ರ ಪ್ರಾಣಿಗಳು ನಮ್ಮನ್ನು ಕಕ್ಕಾಬಿಕ್ಕಿಯಾಗಿಸಲು ಸಮರ್ಥವಾಗಿವೆ.
ರಿಷಬ್‌ ಶೆಟ್ಟಿ ಅಕ್ಷರಶಃ ಚಿತ್ರವನ್ನು ಹೆಗಲ ಮೇಲೆ ಹೊತ್ತಿದ್ದಾರೆ. ಚೆನ್ನಾಗಿ ಕಟೆದು ಕಟ್ಟುಮಸ್ತಾಗಿಸಿಕೊಂಡ ಅವರ ಶರೀರವನ್ನು ದೈವಗಳು ನಾಟ್ಯ ಮಂದಿರವಾಗಿಸಿಕೊಂಡಿವೆ. ಆರಂಭದಿಂದ ಕೊನೆಯವರೆಗೂ ಅವರ ಎನರ್ಜಿ ಚಿತ್ರವನ್ನು ಸಾಗಿಸಿದೆ. ಯುವರಾಣಿ ಕನಕವತಿಯಾಗಿ ರುಕ್ಮಿಣಿ ವಸಂತ್‌ ಮೊದಲ ಭಾಗದಲ್ಲಿ ತಂಗಾಳಿಯಾಗಿ, ಎರಡನೇ ಭಾಗದಲ್ಲಿ ಬೆಂಕಿ ಬಿರುಗಾಳಿಯಾಗಿ ಕಾಣಿಸಿಕೊಳ್ಳುತ್ತಾರೆ. ಸಟಲ್‌ ಆದ ಅವರ ಅಭಿನಯ ಚಿತ್ರದ ಇನ್ನೊಂದು ಜೀವಾಳ. ವಿಲನ್‌ಗಳಾಗಿ ಗುಲ್ಶನ್‌ ದೇವಯ್ಯ, ಜಯರಾಮ್‌ ತಮ್ಮ ಪಾತ್ರಗಳಿಗೂ ಚಿತ್ರಕ್ಕೂ ಇನ್ನಷ್ಟು ಜೀವ ತುಂಬಿದ್ದಾರೆ. ತುಳುವಿನ ಬಹು ಬೇಡಿಕೆಯ ಕಲಾವಿದರಾದ ನವೀನ್‌ ಡಿ ಪಡೀಲ್‌, ದೀಪಕ್‌ ಶೆಟ್ಟಿ, ಪ್ರಕಾಶ್‌ ತುಮಿನಾಡು ಈ ಸಲವೂ ಸಿನಿಮಾಗೆ ಹಾಸ್ಯದ ಸ್ಪರ್ಶ ನೀಡಿದ್ದಾರೆ. ಚಿತ್ರೀಕರಣದ ಬಳಿಕ ಮಡಿದ ರಾಕೇಶ್‌ ಪೂಜಾರಿ ಅವರ ಪಾತ್ರವೂ ಸಾಕಷ್ಟು ಸ್ಕ್ರೀನ್‌ ಸ್ಪೇಸ್‌ ಪಡೆದುಕೊಂಡಿದೆ.
ಕಾಂತಾರ ಮತ್ತೊಮ್ಮೆ ಅಬ್ಬರಿಸಿದೆ. ಗಳಿಕೆಯ ವಿಷಯದಲ್ಲಿ ಇದು ಇನ್ನೊಂದು ದಾಖಲೆ ಮಾಡುವುದು ನಿಶ್ಚಿತವಾಗಿದೆ. ಕನ್ನಡ ಚಿತ್ರೋದ್ಯಮಕ್ಕೆ ಈಗಾಗಲೇ ಬಂದಿರುವ ಪ್ಯಾನ್‌ ಇಂಡಿಯಾ ಇಮೇಜನ್ನು ಇನ್ನಷ್ಟು ಗಟ್ಟಿಗೊಳಿಸಲೂ ಇದು ನೆರವಾಗಲಿದೆ. ಆದರೆ ಸಿನೆಮಾ ಅನುಭೂತಿಗಾಗಿ ಚಿತ್ರಮಂದಿರಕ್ಕೆ ಹೋಗುವ ಪ್ರೇಕ್ಷಕನಿಗೆ ಇದು ಪೈಸಾ ವಸೂಲ್‌, ಪಕ್ಕಾ ರಸದೌತಣ ಅನ್ನುವುದರಲ್ಲಿ ಅನುಮಾನವಿಲ್ಲ.
ಇದನ್ನೂ ಓದಿ 1 ತೆರೆಮೇಲೆ ಮತ್ತೊಮ್ಮೆ ದೈವ ದರ್ಶನ ಮಾಡಿಸಿದ ರಿಷಬ್‌ ಶೆಟ್ಟಿ; ʼಕಾಂತಾರ ಚಾಪ್ಟರ್‌ 1' ನೋಡಿದವರು ಏನಂದ್ರು?
ಕಾಂತಾರ ಚಾಪ್ಟರ್ 1 ಸಿನಿಮಾ ದಕ್ಷಿಣ ಭಾರತದ ಸಿನಿ ರಸಿಕರನ್ನು ಕಾತರದಿಂದ ಕಾಯಿಸಿಕೊಂಡು, ರಿಷಬ್ ಶೆಟ್ಟಿ ನಿರ್ದೇಶನದ ಈ ಚಿತ್ರವು ತುಳುನಾಡು ಸಂಸ್ಕೃತಿಯ ವೈಭವವನ್ನು ತೆರೆಮೇಲೆ ತೋರಿಸುತ್ತದೆ. ಚಿತ್ರದಲ್ಲಿ ರಿಷಬ್ ಶೆಟ್ಟಿ ಅಭಿನಯದ 'ಬೆರ್ಮೆ' ಪಾತ್ರವು ದೈವದ ರಕ್ಷಣೆಗೆ ನಿಂತು, ಪ್ರೇಕ್ಷಕರನ್ನು ರೋಮಾಂಚನಗೊಳಿಸುತ್ತದೆ. ಅದ್ದೂರಿ ಮೇಕಿಂಗ್ ಮತ್ತು ವೈಭವದ ದೃಶ್ಯಕಾವ್ಯವು ಪ್ರೇಕ್ಷಕರನ್ನು ಮಂತ್ರಮುಗ್ಧರನ್ನಾಗಿಸುತ್ತದೆ.
ದಕ್ಷಿಣ ಭಾರತದ ಸಿನಿ ರಸಿಕರು ಕಾತರದಿಂದ ಕಾಯುತ್ತಿದ್ದ ಸಿನಿಮಾ ಕಾಂತಾರ ಚಾಪ್ಟರ್ 1 ರಿಲೀಸ್ ಆಗಿದೆ. ತುಳುನಾಡು ಸಂಸ್ಕೃತಿಗೆ ಸಂಬಂಧಿಸಿದಂತೆ ರಿಷಬ್ ಶೆಟ್ಟಿ ನಿರ್ದೇಶಿರುವ ಚಿತ್ರ ಎಲ್ಲರ ಮನಸೂರೆಗೊಂಡಿದೆ. ಸರಿಯಾಗಿ ಮೂರು ವರ್ಷಗಳ ಹಿಂದೆ ತೆರೆಕಂಡಿದ್ದ 'ಕಾಂತಾರ' ಸಿನಿಮಾವು ದೇಶಾದ್ಯಂತ ಮಾಡಿದ ಮೋಡಿ ಸಾಮಾನ್ಯದಲ್ಲ. ಪ್ರಚಂಡ ಗೆಲುವನ್ನು ತನ್ನದಾಗಿಸಿಕೊಂಡಿತ್ತು.
ಕರಾವಳಿ, ಮಲೆನಾಡು ಭಾಗಗಳಲ್ಲಿ ದೈವ, ಭೂತ, ಪಂರ್ಜುಲಿ...ಹೀಗೆ ನೂರಾರು ದೈವಗಳನ್ನು ಆರಾಧಿಸುತ್ತಾರೆ. ರಕ್ತ, ಮಾಂಸ ಬೇಡುವ ಈ ದೈವಗಳನ್ನು ದೇವರ ಸ್ಥಾನದಲ್ಲಿ ಕೂರಿಸುವುದಿಲ್ಲ. ಬದಲಿಗೆ ಶಿವಗಣಗಳೆಂದು ನಂಬುತ್ತಾರೆ. ಅಂಥದ್ದೇ ಶಿವಗಣಗಳ ಸಾಮ್ರಾಜ್ಯ ‘ಕಾಂತಾರ’ದ ಕಾಡು. ಆ ಕಾಡಿನಲ್ಲಿ ವಿರೋಧಿಗಳಿಂದ ದೈವವನ್ನು ಕಾಯುವವನು ಕಥಾನಾಯಕ ‘ಬೆರ್ಮೆ’(ರಿಷಬ್ ಶೆಟ್ಟಿ).
ಒಂದು ಕಾಲದಲ್ಲಿ, ರಾಜಶೇಖರ (ಜಯರಾಮ್) ಎಂಬ ರಾಜನಿದ್ದ, ಅವನು ಕಾಂತಾರ ಭೂಮಿಯನ್ನು ಬ್ರಹ್ಮ ರಾಕ್ಷಸನ ಕೋಪದಿಂದ ಕಾಡುತ್ತಿದ್ದನು. ಆತನ ಮಗ ಕುಲಶೇಖರ (ಗುಲ್ಶನ್ ದೇವಯ್ಯ) ತನ್ನ ತಂದೆಯ ಸಿಂಹಾಸನವನ್ನು ಆನುವಂಶಿಕವಾಗಿ ಪಡೆಯುತ್ತಾನೆ, ಆದರೆ ಆತನಿಗೆ ತನ್ನ ತಂದೆಯ ಬುದ್ಧಿವಂತಿಕೆ ಇರುವುದಿಲ್ಲ. ಹೀಗಾಗಿ ಆತ ತೊಂದರೆಗೆ ಸಿಲುಕುತ್ತಾನೆ. ರಾಜಶೇಖರನ ಮಗಳು ಕನಕಾವತಿ (ರುಕ್ಮಿಣಿ ವಸಂತ್) ಶಕ್ತಿಯಾಗಿ ಬೆಳೆಯುತ್ತಾಳೆ, ಕಥೆಗೆ ಅನಿರೀಕ್ಷಿತ ತಿರುವು ಕೊಡುವುದೇ ಕನಕಾವತಿ.
ಕ್ರಿ..ಶ.4-5 ಶತಮಾನದ ಕದಂಬರ ಆಳ್ವಿಕೆಯ ಸಮಯವನ್ನು ಹಿನ್ನೆಲೆಯಾಗಿಟ್ಟುಕೊಂಡು ಸೃಷ್ಟಿಯಾದ ಮಾಯಾವಿಲೋಕವಿದು. ಕಾಡಿನಿಂದ ಹೊರಬಂದು ಸರಿಯಾಗಿ ಊರನ್ನೇ ನೋಡದ, ಮನುಕುಲದ ಸಂಪರ್ಕವೇ ಇಲ್ಲದ ‘ಬೆರ್ಮೆ’ ಮತ್ತವನ ಸಂಗಡಿಗರು ಬಾಂಗ್ರಾ ರಾಜ್ಯಕ್ಕೆ ಕಾಲಿಡುತ್ತಾರೆ. ಬಾಂಗ್ರಾ ರಾಜ ಮನೆತನದ ಅರಸ ರಾಜಶೇಖರ ಮತ್ತು ಆತನ ಮಗ ಕುಲಶೇಖರನಿಗು ಹಾಗೂ ಈ ಕಾಂತಾರದ ಕಾಡಿಗೂ ಒಂದು ನಂಟಿರುತ್ತದೆ. ಅಜ್ಜನ ಕಾಲದಿಂದಲೂ ದ್ವೇಷವಿರುತ್ತದೆ. ಈಶ್ವರನ ಹೂದೋಟ ಎಂಬ ಸಣ್ಣ ಭಯವೂ ಇರುತ್ತದೆ. ಬೆರ್ಮೆ ಮತ್ತು ರಾಜನ ನಡುವಿನ ಸಮರದಲ್ಲಿ ದೈವದ ಪಾತ್ರವೇನು? ದೈವಕ್ಕೂ ಹೂದೋಟಕ್ಕೂ ಯಾವ ನಂಟು ಎಂಬುದನ್ನು ತೆರೆಮೇಲೆ ನೋಡಬೇಕು.
ಕಾಂತಾರ ಸಿನಿಮಾವು ಸಿಂಪಲ್ ಮೇಕಿಂಗ್‌ನಿಂದ ಕೂಡಿತ್ತು. ಕಥೆಗೆ ಎಷ್ಟು ಬೇಕೋ ಅಷ್ಟನ್ನು ಖರ್ಚು ಮಾಡಲಾಗಿತ್ತು. ಆದರೆ ಈ ಪ್ರೀಕ್ವೇಲ್‌ನಲ್ಲಿ ಅದ್ದೂರಿ ಮೇಕಿಂಗ್‌ ಮೇಲೆ ಹೆಚ್ಚಿನ ಗಮನ ನೀಡಲಾಗಿದೆ. ಒಂದಿಡೀ ಊರನ್ನೇ ಸೃಷ್ಟಿ ಮಾಡಲಾಗಿದೆ. ದೇವಸ್ಥಾನ, ಅರಮನೆ ದರ್ಬಾರ್‌ನ ಸೆಟ್‌ಗಳು ಗಮನಸೆಳೆಯುತ್ತವೆ. ಈಶ್ವರ ಹೂದೋಟ ಎಂಬ ಕಾಡಿನೊಳಗಿನ ಜಗತ್ತು ಮತ್ತೊಂದು ಮಾಯಾ ಲೋಕವನ್ನೆ ತೆರೆದಿಡುತ್ತದೆ. ಸಿನಿಮಾದ ಅದ್ದೂರಿತನಕ್ಕೆ ವಿಎಫ್‌ಎಕ್ಸ್ ಮತ್ತಷ್ಚು ಮೆರಗು ನೀಡಿದೆ. ಸಿನಿಮಾದಲ್ಲಿ ಅದ್ದೂರಿತನಕ್ಕೆ ಎಲ್ಲಿಯೂ ಕೊರತೆ ಆಗದಂತೆ ‘ಹೊಂಬಾಳೆ ಫಿಲ್ಮ್ಸ್’ ನೋಡಿಕೊಂಡಿದೆ. ರಿಷಬ್ ಅವರು ಸಿನಿಮಾನ ತಾಂತ್ರಿಕವಾಗಿ ಶ್ರೀಮಂತವಾಗಿರುವಂತೆ ನೋಡಿಕೊಂಡಿದ್ದಾರೆ.
ಸಾಕಷ್ಟು ಕಡೆ ತಾಳ್ಮೆ ಪರೀಕ್ಷಿಸುವ ಕಾಂತಾರ ಮೊದಲಾರ್ಧಕ್ಕಿಂತ ದ್ವಿತೀಯಾರ್ಧದ ಕಥೆ ವೇಗವಾಗಿದೆ. ಆದರೆ ಈ ಭಾಗದ ಅರ್ಧದಷ್ಟು ಕಥೆಯನ್ನು ಆ್ಯಕ್ಷನ್‌ ನುಂಗಿ ಹಾಕಿದೆ. ಫಸ್ಟ್ ಹಾಫ್‌ನಲ್ಲಿ ಸಿನಿಮಾದ ಕಥಾ ವಿಸ್ತರಣೆ, ಪಾತ್ರ ಪರಿಚಯಗಳಿಂದ ಕೂಡಿದೆ, ಒಂದು ಆಕ್ಷನ್ ಸೀನ್ ಮೂಲಕ ಮುಗಿಯುತ್ತದೆ. ಇಂಟರ್‌ವಲ್‌ಗೂ ಮುನ್ನ ಬರುವ ಒಂದು ದೃಶ್ಯ ಬಹಳಷ್ಟು ರೋಮಾಂಚಕಾರಿಯಾಗಿದೆ. ಆದರೆ ಸೆಕೆಂಡ್ ಹಾಫ್‌ನಲ್ಲಿ ಆಕ್ಷನ್‌ಗೆ ಜಾಸ್ತಿ ಮಹತ್ವ ನೀಡಲಾಗಿದೆ, ಅದರ 'ಅಬ್ಬರ' ಜೋರಾಗಿಯೇ ಇದೆ. ಯುದ್ಧದ ಸೀನ್‌ಗಳಲ್ಲಿ 'ಬಾಹುಬಲ' ಪ್ರದರ್ಶನ ಮಾಡಲಾಗಿದೆ. ಉಳಿದಂತೆ, ಕರಾವಳಿಯ ಬಹುತೇಕ ದೈವಗಳ ಪರಿಚಯವಿದೆ. ಕೊನೆಗೆ ಕ್ಲೈಮ್ಯಾಕ್ಸ್‌ನಲ್ಲಿ ಮತ್ತೊಂದು ರಣಭಯಂಕರ ಆಕ್ಷನ್ ಸೀನ್‌ ಅನ್ನು ಸಂಯೋಜಿಸಿಟ್ಟಿದ್ದಾರೆ ರಿಷಬ್, ಸಾಕಷ್ಟು ಕಡೆ ರಿಸ್ಕ್‌ ತೆಗೆದುಕೊಂಡು ತಾವು ಯಾವ ಆ್ಯಕ್ಷನ್‌ ನಾಯಕನಿಗೂ ಕಮ್ಮಿಯಿಲ್ಲ ಎಂಬುದನ್ನು ನಿರೂಪಿಸಿದ್ದಾರೆ. ಚಿತ್ರದಲ್ಲಿ ಫೈಟ್​ಗಳೇ ಹೆಚ್ಚು ಅಬ್ಬರಿಸಿದಂತೆ ಕಾಣಿಸುತ್ತದೆ. ಚಿತ್ರದಲ್ಲಿ ಬರುವ ಯುದ್ಧದ ದೃಶ್ಯ ರಾಜಮೌಳಿಯ ‘ಬಾಹುಬಲಿ’ ಸಿನಿಮಾ ನೆನಪಿಸುತ್ತದೆ. ಕ್ಲೈಮ್ಯಾಕ್ಸ್‌ನಲ್ಲಿ ಬರುವ ಬ್ರಹ್ಮರಾಕ್ಷಸನ ಪಾತ್ರವಂತೂ ಹಾಲಿವುಡ್ ಸಿನಿಮಾದಂತೆ ಭಾಸವಾಗುತ್ತದೆ.
ಕನಕವತಿಯಾಗಿ ರುಕ್ಮಿಣಿ ವಸಂತ್‌ ಇಷ್ಟವಾಗುತ್ತಾರೆ. ಬಾಂಗ್ರಾ ರಾಜ ಮನೆತನದ ಅರಸರಾಗಿ ಜಯರಾಮ್ ಮತ್ತು ಅವರ ಮಗ ಕುಲಶೇಖರನಾಗಿ ಗುಲ್ಶನ್ ದೇವಯ್ಯ ಕಾಣಿಸಿಕೊಂಡಿದ್ದಾರೆ. ಸೈನಿಕನಾಗಿ ಪ್ರಕಾಶ್‌ ತೂಮ್ಮಿನಾಡು ಹಾಗೂ ದೀಪಕ್‌ ರೈ ಕೆಲವೆಡೆ ನಗಿಸುತ್ತಾರೆ. ಅಜನೀಶ್‌ ಲೋಕನಾಥ್‌ ಹಿನ್ನೆಲೆ ಸಂಗೀತ ದೃಶ್ಯಗಳ ವೈಭವವನ್ನು ಇನ್ನಷ್ಟು ಹೆಚ್ಚಿಸಿದೆ. ಆದರೆ ಹಾಡುಗಳು ನೆನಪಿನಲ್ಲಿ ಉಳಿಯುವುದಿಲ್ಲ. ಅರವಿಂದ್‌ ಕಶ್ಯಪ್‌ ಛಾಯಾಚಿತ್ರಗ್ರಹಣ ಇಡೀ ಚಿತ್ರದ ಮತ್ತೊಂದು ಹೈಲೆಟ್‌. ಕಥೆಯನ್ನು ಮತ್ತಷ್ಟು ಬಿಗಿಯಾಗಿ ಹೆಣೆಯುವ ಅವಕಾಶ ರಿಷಬ್​ಗೆ ಇತ್ತು. ಮೇಕಿಂಗ್‌ ಮೇಲೆ ನೀಡಿದಷ್ಟೇ ಗಮನವನ್ನು ಚಿತ್ರಕಥೆ ಮೇಲೂ ನೀಡಿದ್ದರೆ ಚೆನ್ನಾಗಿರುತ್ತಿತ್ತೇನೋ ಎನಿಸುತ್ತದೆ.
ಸಿನಿಮಾ ಕಾಂತಾರ ಚಾಪ್ಟರ್ 1
ನಿರ್ದೇಶಕ ರಿಷಬ್ ಶೆಟ್ಟಿ
ಕಲಾವಿದರು ರಿಷಬ್ ಶೆಟ್ಟಿ, ರುಕ್ಮಿಣಿ ವಸಂತ್, ಗುಲ್ಶನ್ ದೇವಯ್ಯ ಮತ್ತು ಜಯರಾಮ್ತ ಹಾಗು ಇತರರು.
ದಕ್ಷಿಣ ಭಾರತದ ಸಿನಿ ರಸಿಕರು ಕಾತರದಿಂದ ಕಾಯುತ್ತಿರುವ ಸಿನಿಮಾ ಕಾಂತಾರ ಚಾಪ್ಟರ್ 1 ಸದ್ದಿಲ್ಲದೆ ಬಂದು ಸೂಪರ್ ಹಿಟ್ ಆದ ಕಾಂತಾರದ ಪ್ರಿಕ್ವೆಲ್ ಅನ್ನೋದೇ ಇದಕ್ಕೆ ಕಾರಣ. ಕನ್ನಡ ಸಂಸ್ಕೃತಿಗೆ ಸಂಬಂಧಿಸಿದಂತೆ ರಿಷಬ್ ಶೆಟ್ಟಿ ನಿರ್ದೇಶಿಸುತ್ತಿರುವ ಈ ಚಿತ್ರ ನಾಳೆ ಅಂದರೆ ಅಕ್ಟೋಬರ್ 2 ರಂದು ಚಿತ್ರಮಂದಿರಗಳಿಗೆ ಬರಲಿದೆ. ರಿಷಬ್ ಸಿನಿಮಾದಲ್ಲಿ ಯಾವ ವಿಸ್ಮಯವನ್ನು ತೋರಿಸಲಿದ್ದಾರೆ ಎಂದು ತಿಳಿಯಲು ಎಲ್ಲ ಸಿನಿ ರಸಿಕರು ಕಾಯುತ್ತಿದ್ದಾರೆ. ಬಿಡುಗಡೆಗೆ ಕೆಲವೇ ಗಂಟೆಗಳು ಬಾಕಿ ಇರುವಾಗ ಕಾಂತಾರ ಚಾಪ್ಟರ್ 1 ಪ್ರಿವ್ಯೂ ಶೋನ ವಿಮರ್ಶೆ ಹೊರಬಿದ್ದಿದೆ.
ಕಾಂತಾರ ಚಾಪ್ಟರ್ 1 ನಿರೀಕ್ಷೆಯನ್ನು ಉಳಿಸಿಕೊಂಡಿದೆ ಎಂದು ಟ್ವಿಟರ್ ವಿಮರ್ಶೆಗಳಿಂದ ಸ್ಪಷ್ಟವಾಗಿದೆ. ಮೊದಲ ಭಾಗದಂತೆಯೇ ಕ್ಲೈಮ್ಯಾಕ್ಸ್‌ನಲ್ಲಿ ಪ್ರೇಕ್ಷಕರಿಗೆ ಅದ್ಭುತ ದೃಶ್ಯ ವೈಭವ ಮತ್ತು ಅನುಭವ ಕಾದಿದೆ ಎಂದು ವಿಮರ್ಶೆಗಳು ಸೂಚಿಸುತ್ತವೆ. ಕಾಂತಾರ ಪ್ರಿಕ್ವೆಲ್ ಬ್ಲಾಕ್‌ಬಸ್ಟರ್ ಆಗಲಿದ್ದು, ರಿಷಬ್ ಶೆಟ್ಟಿ ಅವರ ಅದ್ಭುತ ನಟನೆ ಚಿತ್ರದಲ್ಲಿದೆ ಎಂದು ಹೇಳಲಾಗುತ್ತಿದೆ.
ಕಾಂತಾರ ಚಾಪ್ಟರ್ 1 ಒಂದು ಪೀಕ್ ಸಿನಿಮಾಟಿಕ್ ಅನುಭವ. ಅದರಲ್ಲೂ ಸೆಕೆಂಡ್ ಹಾಫ್‌ನಲ್ಲಿ ರಿಷಬ್ ಶೆಟ್ಟಿ ಅಬ್ಬರಿಸಿದ್ದಾರೆ. ಸ್ಕೋರ್ 4.5/5 ಎಂದು ಒಬ್ಬರು ಪೋಸ್ಟ್ ಮಾಡಿದ್ದಾರೆ. ರಿಷಬ್ ಶೆಟ್ಟಿ ಮತ್ತೆ ತೆರೆಯ ಮೇಲೆ ಅಬ್ಬರಿಸಿದ್ದಾರೆ. ಚಿತ್ರ ಕೇವಲ ಮನರಂಜನೆ ನೀಡುವುದಲ್ಲ, ಪ್ರೇಕ್ಷಕರ ಮನಸ್ಸಿನ ಆಳಕ್ಕೆ ಇಳಿಯುತ್ತದೆ. ರೋಮಾಂಚನಗೊಳಿಸುವ ಕ್ಷಣಗಳು ಸಾಕಷ್ಟಿವೆ. 10 ನಿಮಿಷದ ಕ್ಲೈಮ್ಯಾಕ್ಸ್ ಪ್ರೇಕ್ಷಕರನ್ನು ಬೆರಗುಗೊಳಿಸುತ್ತದೆ' ಎಂದು ಮತ್ತೊಬ್ಬರು ವಿಮರ್ಶಿಸಿದ್ದಾರೆ.
ಮೊದಲ ಫ್ರೇಮ್‌ನಿಂದ ಕೊನೆಯವರೆಗೂ, ಕಾಂತಾರ ದೃಶ್ಯ ವೈಭವದಿಂದ ಪ್ರೇಕ್ಷಕರನ್ನು ಹಿಡಿದಿಟ್ಟುಕೊಳ್ಳುತ್ತದೆ ಎಂದು ಹೇಳಲಾಗುತ್ತಿದೆ. ಒಟ್ಟಾರೆಯಾಗಿ, ಕಾಂತಾರ ಚಾಪ್ಟರ್ 1 ಪ್ರಿವ್ಯೂ ಶೋಗಳಿಗೆ ಅತ್ಯಂತ ಸಕಾರಾತ್ಮಕ ಪ್ರತಿಕ್ರಿಯೆ ವ್ಯಕ್ತವಾಗಿದೆ. ಒಟ್ಟಾರೆಯಾಗಿ ಈ ಸಿನಿಮಾಗೆ ಪ್ರೀಮಿಯರ್ ನೋಡಿದ ಪ್ರೇಕ್ಷಕರು 10ಕ್ಕೆ 9+ ಅಂಕಗಳನ್ನು ನೀಡಿದ್ದಾರೆ.
ಕಾಂತಾರ ಅಧ್ಯಾಯ 1 ಒಂದು ಸಿನಿಮೀಯ ಅನುಭವವಾಗಿದ್ದು, ಇದು ಪುರಾಣ, ಸಂಸ್ಕೃತಿ ಮತ್ತು ಕಚ್ಚಾ ಕಥೆ ಹೇಳುವಿಕೆಯನ್ನು ದೃಶ್ಯವಾಗಿ ಸೆರೆಹಿಡಿಯುವ ದೃಶ್ಯವಾಗಿ ಸಂಯೋಜಿಸುತ್ತದೆ. ಅದರ ವಾತಾವರಣದ ವಿಶ್ವ ನಿರ್ಮಾಣದಿಂದ ಹಿಡಿದು ರಿಷಬ್ ಶೆಟ್ಟಿಯವರ ಪ್ರಬಲ ನಿರ್ದೇಶನದವರೆಗೆ, ಪ್ರತಿಯೊಂದು ಚೌಕಟ್ಟು ಉದ್ದೇಶಪೂರ್ವಕ ಮತ್ತು ತಲ್ಲೀನಗೊಳಿಸುವಂತಿದೆ. ಈ ಚಿತ್ರವು ಕೇವಲ ಮನರಂಜನೆ ನೀಡುವುದಲ್ಲದೆ, ಆಕರ್ಷಕವಾಗಿದೆ. ಧ್ವನಿ ವಿನ್ಯಾಸ, ಛಾಯಾಗ್ರಹಣ ಮತ್ತು ಪ್ರದರ್ಶನದ ಚಾಕಚಕ್ಯತೆ ಸಿನಿಮಾವನ್ನು ಪ್ರಾದೇಶಿಕ ಗಡಿ ಮೀರಿ ಎತ್ತರಿಸುತ್ತದೆ. ಜಾಗತಿಕ ಸಿನಿಮಾದ ಸಾಲಿನಲ್ಲಿ ಕಾಂತಾರವನ್ನು ದೃಢವಾಗಿ ಇರಿಸುತ್ತದೆ.
ರುಕ್ಮಿಣಿ ವಸಂತ್ ನಾಯಕಿಯಾಗಿ ನಟಿಸಿರುವ ಈ ಚಿತ್ರದಲ್ಲಿ ಎಲ್ಲ ಪಾತ್ರಗಳೂ ಕೂಡ ತನ್ನದೇ ಪ್ರಾಮುಖ್ಯತೆಯನ್ನು ಪಡೆದುಕೊಂಡಿವೆ. ಅಜನೀಶ್ ಲೋಕನಾಥ್ ಸಂಗೀತ ಸಂಯೋಜಿಸಿದ್ದಾರೆ. ಕಾಂತಾರ ಚಾಪ್ಟರ್ 1 ಕನ್ನಡ, ಹಿಂದಿ, ತೆಲುಗು, ತಮಿಳು, ಮಲಯಾಳಂ ಮತ್ತು ಇಂಗ್ಲಿಷ್ ಭಾಷೆಗಳಲ್ಲಿ ಬಿಡುಗಡೆಯಾಗಲಿದೆ. ನಾಳೆ ಬೆಂಗಳೂರು ನಗರದಲ್ಲಿಯೇ ಒಂದೇ ದಿನದಲ್ಲಿ 1000ಕ್ಕೂ ಅಧಿಕ ಪ್ರದರ್ಶನಗಳು ಕಾಂತಾರ ಸಿನಿಮಾದ ಪಾಲಾಗಲಿವೆ. ಈ ಮೂಲಕ ವಿಕ್ರಾಂತ್ ರೋಣ ಸಿನಿಮಾದ ಬಳಿಕ ಕನ್ನಡ ಸಿನಿಮಾವೊಂದು ಒಂದೇ ದಿನದಲ್ಲಿ ಸಾವಿರ ಪ್ರದರ್ಶನಗಳನ್ನು ಮೀರಿಸಿದ ಸಿನಿಮಾವಾಗಲಿದೆ.
ನಮ್ಮ ರಾಜ್ಯದಲ್ಲಿ ಬೆಂಗಳೂರಿನ ಒರಾಯನ್ ಮಾಲ್‌ನ 7 ಸ್ಕ್ರೀನ್‌ಗಳು ಹಾಗೂ, ದಾವಣಗೆರೆ 4 ಕಡೆ ಹಾಗೂ ಉಡುಪಿಯಲ್ಲಿ ಪ್ರೀಮಿಯರ್ ಶೋಗಳನ್ನು ಆಯೋಜನೆ ಮಾಡಲಾಗಿತ್ತು. ಇಲ್ಲಿ ಪ್ರೀಮಿಯರ್ ಶೋನ ಟಿಕೆಟ್‌ಗಳು ಕೂಡ ಸಿಗದೇ ಕೆಲವರು ವಾಪಸಾಗಿದ್ದಾರೆರ. ಎಲ್ಲ ಸ್ಕ್ರೀನ್‌ಗಳು ಕೂಡ ಹೌಸ್‌ಫುಲ್ ಆಗಿದ್ದವು, ಇದೀಗ ಅವರಿಂದ ವಿಮರ್ಶೆಯೂ ಬಂದಿದ್ದು, ನಿಮ್ಮ ನಿರೀಕ್ಷೆಗಳನ್ನು ಸುಳ್ಳು ಮಾಡಲ್ಲ. ನೀವು ನಿರೀಕ್ಷೆ ಇಟ್ಟುಕೊಳ್ಳದೇ ಹೋದರೆ ನೂರಕ್ಕೆ ನೂರು ಉತ್ತಮ ಮನರಂಜನೆ ಎಂದು ಹೇಳಿದ್ದಾರೆ.
ಕನ್ನಡ ಸಿನಿಮಾ ( ), ಟಿವಿ ಕಾರ್ಯಕ್ರಮಗಳು ( ), ಸೆಲೆಬ್ರಿಟಿ ಸುದ್ದಿಗಳು ಮತ್ತು ಇತ್ತೀಚಿನ ಸುದ್ದಿಗಳಿಗಾಗಿ ಏಷ್ಯಾನೆಟ್ ಸುವರ್ಣ ನ್ಯೂಸ್‌ನಲ್ಲಿ ಮನರಂಜನಾ ವಿಭಾಗ ನೋಡಿ. ಸಿನಿಮಾ ವಿಮರ್ಶೆಗಳು ( ), ತಾರೆಯರ ಸಂದರ್ಶನಗಳು, ಧಾರಾವಾಹಿ ಅಪ್‌ಡೇಟ್ಸ್‌, ತೆರೆಮರೆಯ ಕಥೆಗಳು, ರಿಲೀಸ್‌ಗಳ ಬಗ್ಗೆ ಮಾಹಿತಿಯೂ ಇಲ್ಲಿದೆ.